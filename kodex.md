# MORÁLNÍ KODEX REPREZENTANTA POLITICKÉHO HNUTÍ ANO 2011
## Preambule
Reprezentant politického hnutí ANO 2011 (dále jen Hnutí) zastávající (kandidující na) volený
mandát na jakékoliv úrovni (dále jen Reprezentant) respektuje principy tohoto Morálního
Kodexu (dále jen Kodex) a při výkonu svého mandátu se řídí jeho ustanoveními. Reprezentant
chápe výkon svého mandátu jako veřejnou službu, za niž nese plnou odpovědnost a zavazuje
se, kromě práv a povinností zakotvených v Ústavě České republiky, Listině základních práv a
svobod a dalších platných zákonech, dodržovat následující články. Příslušná ustanovení
Kodexu jsou závazná i pro Reprezentanta Hnutí na všech úrovních struktury Hnutí.
## Články
1. Reprezentant při svém jednání respektuje veřejný zájem a zdrží se jakéhokoliv jednání, které by
vedlo k upřednostnění osobního prospěchu jeho nebo osob jemu blízkých.
2. Reprezentant je při výkonu své funkce nestranný a rozhoduje se objektivně, kvalifikovaně a se
znalostí věci.
3. Reprezentant hájí a prosazuje programové teze Hnutí. Reprezentant prohlašuje, že bude
předvolební politické postoje tohoto Hnutí hájit i po svém zvolení a nezpronevěří se tomuto slibu
pravidelnou podporou jiného politického uskupení zastávajícího konkurenční politický program.
4. Zvolený Reprezentant nefiguruje v žádném střetu zájmů. V případě, že by u něj střet zájmů nastal,
vyřeší jej co nejrychleji, bez ohledu na osobní zájmy zvoleného Reprezentanta.
5. Reprezentant respektuje představitele jiných politických uskupení, jejichž názory a projevy sice
nesdílí, ale vnímá je jako jedny z jejich základních práv a svobod Reprezentant nepovede neetickou
předvolební ani jakoukoli jinou kampaň.
6. Reprezentant jde v boji proti korupci a klientelismu příkladem tak, že veřejně odmítá výhody a
privilegia, jež mu jsou případně v souvislosti s jeho postavením a vlivem nabízeny. Reprezentant
nezneužívá informace získané při výkonu funkce pro svůj soukromý zájem ani pro zájem třetích osob, s
nimiž je ve spojení. Veškeré náznaky korupčního a klientelistického jednání, se kterými se
Reprezentant setká, neprodleně oznámí příslušným orgánům.
7. Reprezentant pravdivě a přesně informuje veřejnost o svém vzdělání, schopnostech a
zkušenostech, které jsou relevantní pro výkon jeho voleného mandátu, stejně tak jako o svých
majetkových poměrech.
8. Reprezentant poskytuje veřejnosti veškeré požadované informace související s výkonem jeho
volené funkce i všech dalších funkcí ve veřejném i soukromém sektoru, v nichž figuruje, s výjimkou těch,
které podle zvláštních předpisů podléhají zvláštníochraně.
9. V případě přestupkového řízení či trestního stíhání proti své osobě, Reprezentant nebude využívat
poslaneckou/senátorskou imunitu a požádá příslušný parlamentní výbor, aby neprodleně navrhl jeho
vydání. Jedinou výjimku v tomto ohledu tvoří případné stíhání za politické projevy pronesené na půdě
Parlamentu ČR.
10. Reprezentant, proti němuž je podána obžaloba pro úmyslný trestný čin nebo nedbalostní trestný
čin spáchaný v souvislosti a ve spojení s výkonem veřejné funkce, neprodleně rezignuje na volený
mandát, na svou funkci ve Hnutí a na členství ve Hnutí.
11. V případě závažného či opakovaného porušení Kodexu a po projednání tohoto porušení v
Rozhodčí a smírčí komisi Hnutí Reprezentant neprodleně rezignuje na volený mandát, na svou funkci ve
Hnutí a na členství ve Hnutí.

![](https://www.anobudelip.cz/img/u/logo-ano_2016.png)